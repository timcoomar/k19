---
layout: layouts/post.njk
title: Αντισυνταγματικότητα γενικής απαγόρευσης κυκλοφορίας
date: 2020-04-28T16:13:59.330Z
---
## **ΙΣΧΥΟΝ ΝΟΜΟΘΕΤΙΚΟ ΠΛΑΙΣΙΟ**

Κατ’ επίκληση της διατάξεως 5 παρ. 4 του Συντάγματος και ιδίως της ερμηνευτικής δηλώσεως αυτής, εκδόθηκαν οι παρακάτω Πράξεις Νομοθετικού Περιεχομένου (ΠΝΠ) : α) η από 25.2.2020 Π.Ν.Π. «Κατεπείγοντα μέτρα αποφυγής και περιορισμού της διάδοσης κορωνοϊού» (Α΄ 42), β) η από 11.3.2020 Π.Ν.Π. «Κατεπείγοντα μέτρα αντιμετώπισης των αρνητικών συνεπειών της εμφάνισης του κορωνοϊού COVID-19 και της ανάγκης περιορισμού της διάδοσής του» (A΄ 55) και γ) η από 14.3.2020 Π.Ν.Π. «Κατεπείγοντα μέτρα αντιμετώπισης της ανάγκης περιορισμού της διασποράς του κορωνοϊού COVID-19» (Α΄ 64) και άλλες διατάξεις. Οι ΠΝΠ αυτές καλύφθηκαν στη συνέχεια για τη νομιμότητά τους με την κύρωση αυτών από τιςδιατάξεις του ν. 4682/2020 (ΦΕΚ Α' 76/03-04-2020).

Επίσης, με τον ν. 4681/2020(ΦΕΚ Α' 74/27-03-2020)κυρώθηκαν α) η από 10.2.2020 Π.Ν.Π. «Κατεπείγουσες ρυθμίσεις επίταξης ακινήτων για την αποφυγή διακινδύνευσης της δημόσιας τάξης και υγείας» και β) η από 2.3.2020 Π.Ν.Π. «Αναστολή της υποβολής αιτήσεων χορήγησης ασύλου» και άλλες διατάξεις.

Αρχικά, επί του θέματος της απαγορεύσεως κινήσεως – μετακινήσεων, σύμφωνα με τη με αριθμ. Δ1α/Γ.Π οικ 20036 (ΦΕΚ 986/22.03.20) απόφαση των υπουργών Προστασίας του Πολίτη, Υγείας και Εσωτερικών με τίτλο «Επιβολή του μέτρου του προσωρινού περιορισμού της κυκλοφορίας των πολιτών προς αντιμετώπιση του κινδύνου διασποράς του κορωνοϊού COVID-19» (Β' 986), όπως συμπληρώθηκε με την υπ' αρ. 20797/26.03.2020 απόφαση των ιδίων υπουργών με τίτλο «Συμπλήρωση της αριθμ. Δ1α/ ΓΠ.οικ.20036/22.03.2020 κοινής υπουργικής απόφασης "Επιβολή του μέτρου του προσωρινού περιορισμού της κυκλοφορίας των πολιτών προς αντιμετώπιση του κινδύνου διασποράς του κορωνοϊού COVID-19"» (Β' 1040), παρατάθηκε μέχρι και τις 27 Απριλίου 2020 και ώρα 06:00, με την[Κ.Υ.Α.Δ1 α/ΓΠ.οικ.22824/2020 - ΦΕΚ 1168/Β/4-4-2020](https://www.e-nomothesia.gr/kat-ygeia/astheneies/koine-upourgike-apophase-agpoik-22824-2020.html), αποφασίστηκε :

1. Για επιτακτικούς λόγους αντιμετώπισης σοβαρού κινδύνου δημόσιας υγείας που συνίστανται στη μείωση του κινδύνου διασποράς του κορωνοϊού COVID-19, επιβάλλεται***ως μέτρο πρόληψης***και για το απολύτως αναγκαίο χρονικό διάστημα, περιορισμός της κυκλοφορίας των πολιτών***εν όλω στην Επικράτεια***, ……
2. Από τα μέτρα της παρ. 1 εξαιρούνται μετακινήσεις των πολιτών για την εξυπηρέτηση ζωτικών, προσωπικών ή επαγγελματικών, αναγκών τους που δεν μπορούν να ικανοποιηθούν με άλλον τρόπο και οι οποίες επιτρέπονται συγκεκριμένα για τους ακόλουθους περιοριστικά αναφερόμενους λόγους:

α) Μετάβαση από και προς την εργασία για τις εργάσιμες ώρες.

β) Μετάβαση σε φαρμακείο, επίσκεψη στον γιατρό ή μετάβαση σε νοσοκομείο ή κέντρο υγείας, εφόσον αυτό συνιστάται μετά από σχετική επικοινωνία.

γ) Μετάβαση σε εν λειτουργία κατάστημα προμηθειών ειδών πρώτης ανάγκης, όπου δεν είναι δυνατή η έγκαιρη αποστολή τους.

δ) Μετάβαση στην τράπεζα, στο μέτρο που δεν είναι δυνατή η ηλεκτρονική συναλλαγή.

ε) Μετάβαση για παροχή βοήθειας σε ανθρώπους που βρίσκονται σε ανάγκη.

στ) Μετάβαση σε τελετή (π.χ. κηδεία) υπό τους όρους που προβλέπει ο νόμος ή μετάβαση διαζευγμένων γονέων ή γονέων που τελούν σε διάσταση, που είναι αναγκαία για τη διασφάλιση της επικοινωνίας γονέων και τέκνων, σύμφωνα με τις κείμενες διατάξεις.

ζ) Σωματική άσκηση σε εξωτερικό χώρο ή κίνηση με κατοικίδιο ζώο, ατομικά ή ανά δύο άτομα, υπό την προϋπόθεση τήρησης, στην τελευταία αυτή περίπτωση, της αναγκαίας απόστασης 1,5 μέτρου.

η) Εφάπαξ μετάβαση στον τόπο της μόνιμης κατοικίας.

Η νομική βάση της με αριθμ. Δ1α/Γ.Π οικ 20036 ΦΕΚ 986 Β’/22.03.20 είναι***: το άρθρο 5 του Συντάγματος, «ιδίως δε την ερμηνευτική δήλωση αυτού»***και το άρθρο 68§3 της από 20.03.2020 ΠΝΠ (ΦΕΚ 68 Α΄/20.03.2020), σύμφωνα με το οποίο :

1. Προς τον σκοπό μείωσης του κινδύνου διασποράς του κορωνοϊού COVID 19 μπορεί να επιβάλλεται, πλέον άλλων μέτρων, με κοινή απόφαση των Υπουργών Προστασίας του Πολίτη, Υγείας και Εσωτερικών μετά από γνώμη της Εθνικής Επιτροπής προστασίας της Δημόσιας Υγείας έναντι του κορωνοϊού COVID-19, η προσωρινή απαγόρευση εισόδου στην Ελληνική Επικράτεια υπηκόων τρίτων κρατών. Η απαγόρευση του προηγούμενου εδαφίου δεν ισχύει για τους υπηκόους κρατών-μελών της Ευρωπαϊκής Ένωσης (ΕΕ) και της Συμφωνίας Σένγκεν, συμπεριλαμβανομένων των συζύγων τους ή των προσώπων με τα οποία αυτοί έχουν συνάψει σύμφωνο συμβίωσης, καθώς και των ανήλικων τέκνων τους.
2. Για επιτακτικούς λόγους αντιμετώπισης σοβαρού κινδύνου δημόσιας υγείας που συνίστανται στη μείωση του κινδύνου διασποράς του κορωνοϊού COVID-19, είναι δυνατόν, με απόφαση του Αρχηγού της Ελληνικής Αστυνομίας μετά από γνώμη της Εθνικής Επιτροπής προστασίας της Δημόσιας Υγείας έναντι του κορωνοϊού COVID-19, να επιβάλλεται, για το απολύτως αναγκαίο χρονικό διάστημα, σε όλη την Επικράτεια ή σε ορισμένη μόνο περιοχή, απαγόρευση δημόσιων υπαίθριων συναθροίσεων, στις οποίες συμμετέχει ένας ελάχιστος αριθμός ατόμων. Με την ίδια απόφαση μπορούν να προβλέπονται διοικητικά πρόστιμα σε περίπτωση παραβίασης της διάταξης του προηγούμενου εδαφίου, υπό την επιφύλαξη της εφαρμογής άλλων κυρώσεων που προκύπτουν από την κείμενη νομοθεσία.
3. Για επιτακτικούς λόγους αντιμετώπισης σοβαρού κινδύνου δημόσιας υγείας που συνίστανται στη μείωση του κινδύνου διασποράς του κορωνοϊού COVID-19, είναι δυνατόν να επιβάλλονται ως μέτρα πρόληψης και για το απολύτως αναγκαίο χρονικό διάστημα, περιορισμοί ή απαγόρευση της κυκλοφορίας των πολιτών εν όλω ή εν μέρει στην Επικράτεια. Από τα μέτρα του προηγούμενου εδαφίου εξαιρούνται μετακινήσεις των πολιτών για την εξυπηρέτηση ζωτικών, προσωπικών ή επαγγελματικών, αναγκών τους που δεν μπορούν να ικανοποιηθούν με άλλον τρόπο. Τα μέτρα του πρώτου εδαφίου της παρούσας επιβάλλονται με κοινή απόφαση των Υπουργών Προστασίας του Πολίτη, Υγείας και Εσωτερικών μετά από γνώμη της Εθνικής Επιτροπής προστασίας της Δημόσιας Υγείας έναντι του κορωνοϊού COVID-19. Με την ίδια απόφαση καθορίζονται οι εξαιρέσεις του δευτέρου εδαφίου, καθώς και κάθε άλλη αναγκαία ρύθμιση για την εφαρμογή της παρούσας. Παράβαση της παρούσας επισύρει τις κυρώσεις της παρ. 2 του εξηκοστού ένατου άρθρου.
4. Σε περίπτωση προσωρινής απαγόρευσης της λειτουργίας τουριστικών καταλυμάτων κατ' εφαρμογή της περ. ζ' της παρ. 2 και της περ. ε' της παρ. 4 του άρθρου πρώτου της από 25.2.2020 Π.Ν.Π., με απόφαση του Υπουργού Τουρισμού είναι δυνατόν να εξειδικεύονται τα τουριστικά καταλύματα, η λειτουργία των οποίων κατ' εξαίρεση επιτρέπεται και να τίθενται ειδικοί όροι για τη λειτουργία τους αυτή.
5. Προς τον σκοπό της μείωσης του κινδύνου διασποράς του κορωνοϊού COVID-19 είναι δυνατόν να τίθενται, με κοινή απόφαση των Υπουργών Προστασίας του Πολίτη, Υγείας και Μετανάστευσης και Ασύλου μετά από γνώμη της Εθνικής Επιτροπής προστασίας της Δημόσιας Υγείας έναντι του κορωνοϊού COVID-19, περιοριστικά μέτρα στη μετακίνηση των προσώπων που διαμένουν σε κάθε είδους δομή φιλοξενίας μεταναστών, όπως επίσης στην είσοδο και έξοδο από τις δομές αυτές και να λαμβάνονται αναγκαία συναφή μέτρα για την προστασία της δημόσιας υγείας, τηρουμένης πάντως της αρχής της αναλογικότητας. Οι διατάξεις των παρ. 5 και 6 του άρθρου πρώτου της από 25.2.2020 Πράξης Νομοθετικού Περιεχομένου εφαρμόζονται αναλόγως.

Η δε από 25.2.2020 ΠΝΠ «Κατεπείγοντα μέτρα αποφυγής και περιορισμού της διάδοσης κορωνοϊού», η οποία κυρώθηκε από τη βουλή με τον ν. 4682/2020 και ισχύει από 25.2.2020, εκδόθηκε βάσει**\*του άρθρου 44§1Σ (έκδοση ΠΝΠ), σε συνδυασμό προς το άρθρο 5§5Σ**(προστασία υγείας)**, το άρθρο 18§3Σ**(θεραπεία άμεσης κοινωνικής ανάγκης)**και το άρθρο 21§3Σ**(*Tο Kράτος μεριμνά για την υγεία των πολιτών και παίρνει ειδικά μέτρα για την προστασία της νεότητας, του γήρατος, της αναπηρίας και για την περίθαλψη των απόρων), αφού λήφθηκε υπόψη η «εξαιρετικά επείγουσα ανάγκη να αντιμετωπισθούν οι άμεσοι κίνδυνοι από την εμφάνιση και διάδοση κορωνοϊού», μετά από σχετική πρόταση του Υπουργικού Συμβουλίου.

## **Αντισυνταγματικότητα γενικής απαγόρευσης κυκλοφορίας**

### **Ειδικός λόγος περί αρνητικής παράβασης αρχής αναλογικότητας**

Τόσο οι ανωτέρω ΠΝΠ, όσο και οι κυρωτικές αυτών διατάξεις τουν.4682/2020 οι οποίες τις συμπεριλαμβάνουν, έλκουν τη νομοθετική τους νομιμότητα και συνταγματικότητα στις επικαλούμενες από αυτές διατάξεις του αρθρ. 5 παρ. 4 του Συντάγματος, που ορίζει ότι “4. Απαγορεύονται ατομικά διοικητικά μέτρα που περιορίζουν σε οποιονδήποτε Έλληνα την ελεύθερη κίνηση ή εγκατάσταση στη Χώρα, καθώς και την ελεύθερη έξοδο και είσοδο σ’ αυτήν. Τέτοιου περιεχομένου περιοριστικά μέτρα είναι δυνατόν να επιβληθούν μόνο ως παρεπόμενη ποινή με απόφαση ποινικού δικαστηρίου, σε εξαιρετικές περιπτώσεις ανάγκης και μόνο για την πρόληψη αξιόποινωνπράξεων, όπως νόμος ορίζει” και στην κατά το έτος 2001 ενεργηθείσα ερμηνευτική δήλωση αυτού, που καταχωρήθηκε στο σύνταγμα, η οποία ορίζει ότι : “Στην απαγόρευση της παραγράφο*υ 4 δεν περιλαμβάνεται η απαγόρευση της εξόδου με πράξη του εισαγγελέα, εξαιτίας ποινικής δίωξης, ούτε η λήψη μέτρων που επιβάλλονται για την προστασία της δημόσιας υγείας ή της υγείας ασθενών, όπως νόμος ορίζει.”.*

Η ισχύουσα νομολογία του ΣτΕ επί της ερμηνείας του άρθρου 5 παρ. 4 του Συντάγματος είναι ότι, κατά την έννοια της συνταγματικής αυτής διατάξεως, η προσωπική ελευθερία αποτελεί μεν θεμελιώδη συνταγματική αρχή, επιτρέπεται, όμως, η θέσπιση, με τυπικό νόμο ή με κανονιστική πράξη εκδιδόμενη κατ' εξουσιοδότηση τυπικού νόμου, κατά τρόπο γενικό και αντικειμενικό, περιορισμών σε αυτήν. Ειδικώς δε, όσον αφορά τους περιορισμούς στην ελεύθερη κίνηση ή εγκατάσταση καθώς και στην ελεύθερη έξοδο και είσοδο σε αυτήν οποιουδήποτε Έλληνα, απαγορεύεται στο νομοθέτη ή στην κανονιστικώς δρώσα Διοίκηση να θεσπίζει τους περιορισμούς αυτούς με τη μορφή των «ατομικών διοικητικών μέτρων». Με τη φράση «ατομικά διοικητικά μέτρα» ο συντακτικός νομοθέτης θέλησε να αποκλείσει την ανάθεση σε όργανα της εκτελεστικής εξουσίας οποιασδήποτε διακριτικής ευχέρειας για την έκδοση ατομικών διοικητικών πράξεων περιοριστικών της εν λόγω ελευθερίας. Δεν μπορεί δηλαδή ο νομοθέτης ή η κανονιστικώς δρώσα Διοίκηση, χρησιμοποιώντας αόριστες έννοιες και γενικές ρήτρες, οι οποίες χρήζουν προσδιορισμού με συμπλήρωση, να αφήνουν σε διοικητικά όργανα περιθώρια ουσιαστικής εκτίμησης ή αξιολόγησης της συμπεριφοράς ατόμων, ή της εκτίμησης ή αξιολόγησης άλλων πραγματικών δεδομένων, προκειμένου να εκδώσουν ατομική διοικητική πράξη περιοριστική της εν λόγω ελευθερίας. Συνεπώς, νόμος που θεσπίζει περιορισμούς στην ελεύθερη κίνηση οποιουδήποτε Έλληνα, δεν αντίκειται στο Σύνταγμα, όταν αναθέτει στα διοικητικά όργανα τη διαπίστωση απλώς και μόνο της συνδρομής των τασσόμενων από το ίδιο το νομοθετικό κείμενο, κατά τρόπο γενικό, αλλά συγκεκριμένο και σαφή, αντικειμενικών προϋποθέσεων, με τη συνδρομή των οποίων επιτρέπεται η έκδοση ατομικής διοικητικής πράξης περιοριστικής της εν λόγω ελευθερίας (βλ. ΣτΕ 2012/2019 (Δ΄τμήμα), 2313/1976 Ολομ., 2858/1985,4674 Ολομ., 378/2012, 1799/2016).

Έχουμε δηλαδή ως συνταγματικό κανόνα την ελεύθερη κίνηση μέσα στη χώρα και ως εξαιρετικό μέτρο την επιβολή περιορισμών διά διοικητικών μέτρων μόνο όμως για λόγους που αφορούν την προστασία της δημόσιας υγείας ή την υγεία ασθενών.

Με το άρθρο 38 παρ. 2 της οδηγίας 2004/38/ΕΚ του Ευρωπαϊκού Κοινοβουλίου και του Συμβουλίου της 29ης Απριλίου “ κατοχυρώθηκε το δικαίωμα των πολιτών της Ένωσης και των μελών των οικογενειών τους να κυκλοφορούν και να διαμένουν ελεύθερα στην επικράτεια των κρατών μελών..." (L 158). Η οδηγία αυτή αποσκοπεί στη διευκόλυνση και στην ενίσχυση της άσκησης του πρωτογενούς ατομικού δικαιώματος της ελεύθερης κυκλοφορίας και διαμονής στο έδαφος των κρατών-μελών της Ευρωπαϊκής Ένωσης, το οποίο παρέχεται απευθείας από τη Συνθήκη (άρθρο 21 παρ. 1 της ΣΛΕΕ) στους πολίτες της Ευρωπαϊκής Ένωσης (βλ. αποφάσεις του ΔΕΕ της 10ης Ιουλίου 2008 στην υπόθεση C- 33/07, της 25ης Ιουλίου 2008 στην υπόθεση C- 127/08, της 5ης Μαΐου 2011 στην υπόθεση C-434/2009, της 17ης Νοεμβρίου 2011 στην υπόθεση C-430/10 και της 4ης Οκτωβρίου 2012 στην υπόθεση C-249/11).

Στην ανωτέρω οδηγία ορίζονται, μεταξύ άλλων, τα ακόλουθα: Άρθρο 1. "Η παρούσα οδηγία καθορίζει: α) τους όρους που διέπουν την άσκηση του δικαιώματος της ελεύθερης κυκλοφορίας και διαμονής στην επικράτεια των κρατών μελών από τους πολίτες της Ένωσης και τα μέλη των οικογενειών τους, β) το δικαίωμα μόνιμης διαμονής στην επικράτεια των κρατών μελών των πολιτών της Ένωσης και των μελών των οικογενειών τους, γ) τους περιορισμούς των δικαιωμάτων που αναφέρονται στα στοιχεία α) και β), για λόγους δημόσιας τάξης, δημόσιας ασφάλειας ή δημόσιας υγείας". Άρθρο 2. "Για τους σκοπούς της παρούσας οδηγίας, νοούνται ως: 1) "Πολίτης της Ένωσης": κάθε πρόσωπο το οποίο έχει την ιθαγένεια κράτους μέλους. Άρθρο 27. "1. ... τα κράτη μέλη μπορούν να επιβάλλουν περιορισμούς στην ελευθερία κυκλοφορίας και διαμονής των πολιτών της Ένωσης και των μελών της οικογένειάς τους, ανεξαρτήτως ιθαγένειας, για λόγους δημόσιας τάξης, δημόσιας ασφάλειας ή δημόσιας υγείας. Δεν μπορεί να γίνεται επίκληση των λόγων αυτών για την εξυπηρέτηση οικονομικών σκοπών. 2. Κάθε μέτρο που λαμβάνεται για λόγους δημόσιας τάξης ή δημόσιας ασφάλειας πρέπει να τηρεί την αρχή της αναλογικότητας και να θεμελιώνεται αποκλειστικά στην προσωπική συμπεριφορά του αφορώμενου ατόμου. Προηγούμενες ποινικές καταδίκες δεν αποτελούν αφ' εαυτών λόγους για τη λήψη τέτοιων μέτρων. Η προσωπική συμπεριφορά του αφορώμενου ατόμου πρέπει να συνιστά πραγματική, ενεστώσα και αρκούντως σοβαρή απειλή, στρεφόμενη κατά θεμελιώδους συμφέροντος της κοινωνίας...".

Ο περιορισμός επομένως του δικαιώματος του άρθρου 5 παρ. 4 του Συντάγματος και της ανωτέρω κοινοτικής οδηγίας μπορεί να συντελεσθεί μόνο με την έκδοση ειδικής ατομικής διοικητικής πράξης στην οποία θα πιστοποιείται η πλήρωση από το άτομο των γενικών προϋποθέσεων που ορίζει το νομοθέτημα για την απαγόρευση και η θεμελίωση του κινδύνου της δημόσιας τάξης ή της δημόσιας υγείας από την άσκηση του περιοριζόμενου συνταγματικού του δικαιώματος**, με τη μνεία ότι οι θεσπιζόμενες από τον νόμο προϋποθέσεις υπαγωγής πρέπει να έχουν τον αντικειμενικό χαρακτήρα, ώστε να μπορούν να υπαχθούν σε ακυρωτικό έλεγχο.**

Nαι μεν έχει κριθεί (ΟλΣτΕ 2313/1976, ΟλΣτΕ 2858/1985, ΟλΣτΕ 4674/1998, ΣτΕ 378/2012, 1799/2016, 1477/2017), ότι νόμος που θεσπίζει περιορισμούς στην ελεύθερη κίνηση οποιουδήποτε Έλληνα δεν αντίκειται στο άρθρο 5 παρ. 4 του Συντάγματος και στην ερμηνευτική δήλωση που έχει τεθεί υπό το άρθρο αυτό, όταν αναθέτει στα διοικητικά όργανα τη διαπίστωση απλώς και μόνον της συνδρομής των τασσομένων από το ίδιο το νομοθετικό κείμενο, κατά τρόπο γενικό αλλά συγκεκριμένο και σαφή, αντικειμενικών προϋποθέσεων, με τη συνδρομή των οποίων επιτρέπεται η έκδοση ατομικής διοικητικής πράξης περιοριστικής της εν λόγω ελευθερίας, απαιτείται όμως η έκδοση προς τούτο ατομικής διοικητικής πράξης με συγκεκριμένα αντικειμενικά στοιχεία επί κάθε ατόμου, ώστε να είναι συνταγματικά επιτρεπτός ο περιορισμός αυτού του δικαιώματός του, μη αρκούσης μίας γενικής απαγορευτικής διάταξης για πλήθος ή το σύνολο των πολιτών, αφού εμπεριέχει τα στοιχεία θεσμοθετήσεως της ανεπίτρεπτης συνταγματικά κατάστασης εξαίρεσης, με δεδομένο ότι η κίνηση του πολίτη είναι αναγκαία για την απόλαυση από αυτόν και άλλων συνταγματικά κατοχυρωμένων αγαθών (εργασία, ψυχική υγεία κλπ), για τα οποία δεν έχει θεσπισθεί στο ελληνικό Σύνταγμα κάποια δυνατότητα γενικού περιορισμού τους από την εκτελεστική εξουσία.

Σε κάθε δε περίπτωση απαραίτητη για τη συνταγματικότητα των θεσπιζόμενων από τον κοινό νομοθέτη αντικειμενικών προϋποθέσεων περιορισμού των δικαιωμάτων του άρθρ. 5 παρ. 4 του Συντάγματος διά της εξαιρέσεως που αυτή και η από 2001 ερμηνευτική δήλωση επ’ αυτού θεσπίζουν, είναι η αντικειμενική διαπίστωση της αναγκαιότητας**ατομικής**επιβολής του εν λόγω περιορισμού που θα πρέπει να έχει κριθεί από κάποια αρμόδια αρχή, η οποία είναι η μόνη αρμόδια, κατά τις ανωτέρω διατάξεις της παραγράφου 4 και της ερμηνευτικής δήλωσης του άρθρου 5 του Συντάγματος, να αποφαίνεται περί της επιβολής ή μη περιοριστικών της κίνησης του κάθε πολίτη, ανάλογα με τα ειδικά χαρακτηριστικά της κάθε περίπτωσης.

Στην αντισυνταγματικότητα της γενικής απαγόρευσης κυκλοφορίας που θέσπισε ο ν. 4682/2020 συνηγορεί τόσο η σύνδεση των δύο εξαιρετικών περιπτώσεων εξαίρεσης (δημόσια τάξη ή δημόσια υγεία”) της παρ. 4 του άρθρου 5 του συντάγματος με τον διαζευκτικό σύνδεσμο “ή”, όσο και η νομολογία του ΣτΕ επί της πρώτης περιπτώσεως εξαίρεσης, σύμφωνα με την οποία, δέχεται την εξαίρεση ως ειδικό ατομικό διοικητικό μέτρο υπό ειδικούς όρους και προϋποθέσεις, μετά από προδικασία και διαπίστωση από ειδικό όργανο της διοίκησης των προϋποθέσεων κινδύνου της δημόσιας τάξης από συγκεκριμένο άτομο, ενδεικτικά δε, με το άρθρ. 1 παρ. 2 περ. β΄ του π.δ. 25/2004, ανατίθεται στη Διοίκηση μόνον η διαπίστωση του αντικειμενικού γεγονότος εάν έχει ασκηθεί ποινική δίωξη κατά του ενδιαφερομένου, για αδίκημα εκ των περιοριστικώς αναφερομένων στην αυτή διάταξη και συνεπώς επιτρέπεται ο περιορισμός της κίνησης και της ελευθερίας συγκεκριμένου ατόμου μόνο κατόπιν επέλευσης συγκεκριμένου αντικειμενικού γεγονότος, όπως η άσκησης ποινικής δίωξης για συγκεκριμένα αδικήματα και μετά από απόφαση δικαστικού οργάνου, δεχόμενη ότι μόνο με αυτές τις προϋποθέσεις η απαγόρευση της ελευθερίας δεν αντίκειται στο ν κανόνα του άρθρου 5 παρ. 4 του Συντάγματος.

Επομένως η ελευθερία κίνησης δεν μπορεί να περιοριστεί γενικά αλλά μόνο κατά τα οριζόμενα στο άρθρο 5 παρ. 4 του Συντάγματος, για δε θέμα προστασίας δημόσιας υγείας μόνο σε άτομα που είναι**διαπιστωμένα**φορείς μεταδοτικής επικίνδυνης λοιμώδους ασθένειας, με νόμο που ορίζει γενικά τα κριτήρια και τις αυστηρές, ως εξαιρετικές, προϋποθέσεις υπαγωγής, μόνο όμως με την έκδοση οικείων**ατομικών**πράξεων επιβολής του περιοριστικού μέτρου από το διοικητικό όργανο κατά δέσμια αρμοδιότητα και μετά από απλή διαπίστωση της συνδρομής τους ώστε ο ν. 4682/2020 και οι ανωτέρω ΠΝΠ που αυτός συμπεριλαμβάνει και θεσμοθετούν έναν γενικό και καθολικό περιορισμό που αφορά όλους τους ανθρώπους σε όλη την επικράτεια να είναι αντισυνταγματικός.

### **Άλλοι λόγοι αντισυνταγματικότητας ν. 4682/2020 και σχετικών ΠΝΠ**

Ο ν. 4682/2020 και οι συμπεριληφθείσες σε αυτόν ΠΝΠ, όπως αναπτύσσεται ανωτέρω, εκδόθηκαν κατ’ επίκληση των διατάξεων της παρ. 4 του άρθρου 5 του Συντάγματος, που αποτελούν, με την ερμηνευτική δήλωση επ’ αυτών, εξαιρέσεις από την εφαρμογή της παρ. 3 κααι 4 του άρθρου 5 του Συντάγματος.

Παρά ταύτα επεκτείνονται, ειδικά με την καθολική απαγόρευση κινήσεως - κυκλοφορίας και την θέσπιση εξαιρετικών περιπτώσεων κινήσεως - κυκλοφορίας, πέρα από τα επιτρεπτά όρια εξαιρέσεων της παρ. 4, παραβιάζοντας ευθέως το άρθρο 5 παρ. 3 του Συντάγματος, το οποίο δεν είναι αναθεωρήσιμο σύμφωνα με το άρθρ. 110 του Συντάγματος και, επιπλέον, είναι από τα άρθρα εκείνα που συνιστούν του πυρήνα του δικαιώματος της ελευθερίας που δεν μπορεί να ανασταλεί ούτε μέσα στα πλαίσια του εξαιρετικού άρθρου 48 του Συντάγματος (περί κατάστασης πολιορκίας - πολέμου). Τούτο δε καθόσον η καθιερούμενη με αυτό ελευθερία δεν έχει ορισμένο συνταγματικό σκοπό όπως άλλα συνταγματικά δικαιώματα (το δικαίωμα του συνδικαλισμού) αλλά λογίζεται και αποτελεί συστατικό της ίδιας της φύσης του ανθρώπου.

Η κατάταξη του δικαιώματος του αρθρ. 5 παρ. 3 (και του σχετικού της παρ. 4) του Συντάγματος στα θεμελιώδη δικαιώματα είναι σημαντικά καθόσον τα δικαιώματα αυτά καθορίζουν το ποσοστό ελευθερίας που διαθέτουν τα μέλη συγκεκριμένης κοινωνίας σε σχέση με την κρατική δύναμη, οριοθετώντας έτσι το μέγεθος της αυθυπαρξίας και του αυτοκαθορισμού που διαθέτει κάθε άνθρωπος. Τα θεμελιώδη δικαιώματα ευρισκόμενα στο Σύνταγμα έχουν αυξημένη τυπική δύναμη. Αυτό́ σημαίνει ότι δεν καταργούνται ή μεταβάλλονται από τυπικό νόμο ή οποιαδήποτε κανονιστική πράξη της εκτελεστικής λειτουργίας, αλλά θέτουν τα όρια και το νομικό πλαίσιο εντός του οποίου οφείλουν να κινούνται τα συντεταγμένα όργανα της πολιτείας σε ό,τι αφορά τις σχέσεις τους με τους πολίτες. Υπό την ανωτέρω εκδοχή, τα θεμελιώδη δικαιώματα έχουν διακλαδικό νομικό χαρακτήρα, καθώς θέτουν τους πρωταρχικούς κανόνες του διοικητικού δικαίου, του ποινικού δικαίου, του εργατικού δικαίου, του αστικού δικαίου, καθώς και του δικονομικού δικαίου συνολικά και κατοχυρώνουν την ικανότητα που απονέμεται από το ισχύον δίκαιο για την ικανοποίηση συμφερόντων που έχουν σχέση με την άσκηση της κρατικής εξουσίας, εφόσον από τη μία πλευρά υπάρχει πρόσωπο και από την άλλη πλευρά υπάρχει φορέας της κρατικής εξουσίας που ενεργεί με αυτή την κυριαρχική ιδιότητά του.

Όταν το Σύνταγμα παραπέμπει στην επιφύλαξη του νόμου ενδιαφέρεται πρωτίστως για ρύθμιση, η οποία μόνο δευτερευόντως μπορεί να συνεπάγεται θέσπιση περιορισμών. Όπως έχει επικρατήσει, ορθά, η ρύθμιση μέσω νόμου θεμελιώδους δικαιώματος δεν αποσκοπεί στη θέσπιση περιορισμών, αλλά μεθοδεύει την εξασφάλιση της αποτελεσματικής άσκησης του δικαιώματος.

Ειδικότερα, η ρύθμιση και η θέσπιση περιορισμών στα θεμελιώδη δικαιώματα υπόκεινται με τη σειρά τους σε περιορισμούς. Συγκεκριμένα οι περιορισμοί πρέπει να έχουν αντικειμενικό και απρόσωπο χαρακτήρα, να δικαιολογούνται από σοβαρούς λόγους γενικότερου συμφέροντος, να ανταποκρίνονται προς το σκοπό για τον οποίο θεσπίζονται, δηλαδή να είναι αναγκαίοι και πρόσφοροι (αρχή αναλογικότητας), να μην αναιρούν τον πυρήνα του θεμελιώδους δικαιώματος, δηλαδή να μην υποβάλλεται η άσκηση του θεμελιώδους δικαιώματος σε απόλυτη απαγόρευση.

Συνακόλουθα, η καθολική απαγόρευση της κυκλοφορίας αναιρεί και πολλά άλλα συνταγματικά κατοχυρωμένα δικαιώματα, όπως η συνδικαλιστική ελευθερία, η ελευθερία της συνάθροισης, το δικαίωμα στην εργασία, στην ανάπτυξη της προσωπικότητας, στην ψυχολογική και σωματική υγείας κλπ, των οποίων η άσκηση προϋποθέτει την κυκλοφορία των πολιτών και για τον περιορισμό των οποίων το Σύνταγμα απαιτεί συγκεκριμένες και ειδικές προϋποθέσεις, ενέργειες, διαδικασίες και αποφάσεις για τον περιορισμό κάθ’ ενός από αυτά τα συνταγματικά δικαιώματα, οι οποίες δεν έχουν τηρηθεί και δεν μπορούν να περιοριστούν συνταγματικά από τις διατάξεις ενός μόνο νόμου, όπως ο 4682/2020.

Με βάση δε την αρχή της αυτονομίας και αυθυπαρκτότητας των συνταγματικών δικαιωμάτων, η επίκληση ενός συνταγματικού δικαιώματος δεν αρκεί για να θίξει, πολύ δε περισσότερο να καταργήσει και να αδρανοποιήσει, τον πυρήνα ενός άλλου δικαιώματος ενώ, η κατάργηση ενός ή περισσοτέρων συνταγματικών δικαιωμάτων, κατά την αρχή της αναλογικότητας, δεν μπορεί να είναι το πρόσφορο, κατάλληλο και αναγκαίο μέσο για τη φερόμενη απόλαυση ενός άλλου.

Άλλωστε η ανωτέρω αρχή (της αναλογικότητας) επιβάλλει για τη λήψη ενός μέτρου την αποφυγή κατάργησης ή εναντίωσης αυτού σε άλλα θεμελιακά συνταγματικά δικαιώματα, που στην περίπτωση αυτή θα ήταν τα επιβαλλόμενα από την αρχή αυτή, ενδεικτικά και όχι περιοριστικά, μέτρα όπως η αναστολή πληρωμής των λογαριασμών τηλεφωνίας, ρεύματος και ύδρευσης, ώστε να μη διαταραχθεί το δικαίωμα στη ζωή και τη διαβίωση, η παροχή χώρων άσκησης, οι δωρεάν ιατρικές εξετάσεις και η δωρεάν χορήγηση φαρμάκων και ιατρικών συμβουλών, για να μη διαταραχθεί το δικαίωμα στην υγεία, ψυχική και σωματική, η αναστολή καταβολής μισθωμάτων ή η καταβολή αυτών και των μισθών από το δημόσιο, η αναστολή των πλειστηριασμών, η καταβολή για να διατηρηθεί το δικαίωμα στην περιουσία, αφού τα μέτρα αυτά αποστερούν τον πολίτη από τη δυνατότητα εύρεσης των βιοποριστικών μέσων. Ακόμη, κατ’ εφαρμογή της αρχής της αναλογικότητας, θα έπρεπε να ληφθούν μέτρα για ειδικές ομάδες πολιτών με ιδιαίτερα χαρακτηριστικά διαβίωσης, στους οποίους δεν είναι δυνατή η εφαρμογή των μέτρων, όπως οι διαμένοντες σε χώρους φιλοξενίας προσφύγων και στις φυλακές.

Τούτο καθόσον, πέρα από το γεγονός ότι η διάταξη του αρθρ. 5 του Συντάγματος αποτελεί συγκεκριμενοποίηση της ανθρώπινης αξιοπρέπειας, η οποία προστατεύεται από τη διάταξη του άρθρ 2 §*1*του Συντάγματος, αυτή κατοχυρώνει και συμπεριλαμβάνει τέσσερα αυτοτελή θεμελιώδη δικαιώματα - τέσσερις θεμελιώδεις ελευθερίες, το δικαίωμα της ελεύθερης ανάπτυξης της προσωπικότητας (ατομική ελευθερία), το δικαίωμα συμμετοχής στην κοινωνική ζωή (κοινωνική ελευθερία), το δικαίωμα συμμετοχής στην οικονομική ζωή (οικονομική ελευθερία) και το δικαίωμα της συμμετοχής στην πολιτική ζωή (πολιτική ελευθερία) της Χώρας και κατοχυρώνει την προσωπική ελευθερία, υπό την έννοια της φυσικής, ψυχικής, πνευματικής και σωματικής ελευθερίας ενώ προστατεύει την "ελευθερία" όλων των ατόμων (Ελλήνων και ξένων, έχοντες έγγραφα παραμονής ή όχι) που βρίσκονται μέσα στη χωρική επικράτεια και προστατεύει όλα τα θεμελιώδη δικαιώματα, που δεν προστατεύονται ρητά από ειδικές διατάξεις του Συντάγματος ("ανώνυμα" θεμελιώδη δικαιώματα).

Φορείς των θεμελιωδών δικαιωμάτων του αρθρ. 5 του Συντάγματος είναι de lege όλα τα φυσικά πρόσωπα, καθόσον τα ατομικά δικαιώματα κατοχυρώνονται κατ' αρχήν υπέρ όλων των ανθρώπων (ανθρώπινα δικαιώματα), ενώ τα πολιτικά δικαιώματα καθιερώνονται κατ' αρχήν μόνο υπέρ των πολιτών (πολιτικά δικαιώματα), στα οποία πολιτικά συμπεριλαμβάνονται ταδικαιώματα της κατάληψης δημόσιων αξιωμάτων (άρθρ 4 § 4), της ίδρυσης πολιτικών κομμάτων και της συμμετοχής σ' αυτά (άρθρ 29 § 1), του ενεργητικού (άρθρ 51 § 3 εδ α ) και του παθητικού εκλογικού δικαιώματος (άρθρ 55 § 1 ) για την εκλογή των βουλευτών και του διορισμού ως Υπουργών ή Υφυπουργών (άρθρ 81 § 2)

Τα θεμελιώδη δικαιώματα δεσμεύουν ολόκληρη την κρατική εξουσία (αρθρ. 25 & 1 Συντάγματος) και, συγκεκριμένα, τη νομοθετική, την εκτελεστική και τη δικαστική εξουσία Ορισμένα μάλιστα από αυτά δεσμεύουν ακόμη και την αναθεωρητική εξουσία (άρθρ 110 παρ. 1 Συντάγματος )

Ο περιορισμός του δικαιώματος στην κυκλοφορία - κίνηση θα ήταν συνταγματικά ανεκτός, σύμφωνα και με τη νομολογία του ΣτΕ, μόνο στις περιπτώσεις προσώπων για τα οποία υπάρχουν αποδεδειγμένα ενδείξεις ότι πάσχουν από λοιμώδη και μεταδοτική ασθένεια, κάθε δε περαιτέρω περιορισμός αναιρεί την ουσία του προστατευόμενου ατομικού δικαιώματος και αντιβαίνει προς το άρθρο 5 παρ. 3 του Συντάγματος και τον κανόνα της παρ. 4 αυτού, η μη εφαρμογή, κατά τα ανωτέρω, της αρχής της αναλογικότητας στον ανωτέρω νόμο, τον καθιστά, πέρα από αντισυνταγματικό και νόμο που μπορεί να επισύρει για τους ψηφίσαντες αυτόν, από τους θιγόμενους, τουλάχιστον τις αστικές ευθύνες του άρθρου 105 του Εισαγωγικού νόμου του Αστικού Κώδικα.

Εξάλλου, πρέπει να επισημανθεί πως, σύμφωνα με τη νομολογία του Συμβουλίου της Επικρατείας, ρυθμίσεις, οι οποίες συνιστούν «βαθειά επέμβαση» σε συνταγματικά κατοχυρωμένη ελευθερία μπορούν να θεσπιστούν μόνο με τυπικό νόμο ή διάταγμα ειδικής εξουσιοδότησης (ΣτΕ 39/1991, ΣτΕ 2089/1991).

### **Ανάλυση θετικής παράβασης αρχής αναλογικότητας από διατάξεις ν. 4620/2020**

Με τον ν. 4682/2020 και τις ανωτέρω κυρωμένες από αυτόν Πράξεις Νομοθετικού Περιεχομένου (ενίσχυση εκτελεστικής εξουσίας) διατάσσεται η καθολική απαγόρευση κυκλοφορίας και προβλέπονται, εξαιρετικώς και υπό συγκεκριμένες προϋποθέσεις, επτά (7) περιοριστικά αναφερόμενες περιπτώσεις για τις οποίες επιτρέπεται η κυκλοφορία. Πρόκειται για γενική και αφηρημένη διάταξη υπαγόμενη σε αόριστο αριθμό προσώπων και περιπτώσεων, η οποία σε καμιά περίπτωση δεν μπορεί να θεωρηθεί το «ατομικό διοικητικό μέτρο» που επιτάσσει η ερμηνευτική δήλωση της παρ. 4 του άρθρου 5 του Συντάγματος.

Καταρχάς φαίνεται ότι τα μέτρα θα κριθούν εκ του αποτελέσματος και όχι επί της αρχής και αυτό είναι επικίνδυνο για κάθε είδους δικαίωμα. Με τα νομοθετηθέντα μέτρα όμως :

1. Θίγεται ο πυρήνας του δικαιώματος από την αντιστροφή του νομικού σχήματος κανόνας – εξαίρεση, καθώς πλέον απαγορεύεται καθολικά η κυκλοφορία και επιτρέπεται εξαιρετικά η μετακίνηση.
2. Οι διατάξεις αυτές παραβιάζουν τα βασικά στοιχεία της αρχής της αναλογικότητας, η οποία ορίζεται στη μείζονα σκέψη της ΑΠ 5/2013:

«Από τη διάταξη \[του άρθρου 25] προκύπτει ότι αποδέκτης της επιταγής για σεβασμό της αρχής της αναλογικότητας είναι ο κοινός νομοθέτης που θεσπίζει περιορισμό ατομικών δικαιωμάτων με νόμο, σύμφωνα με την υπέρ αυτού συνταγματική επιφύλαξη, σε αντιδιαστολή με το δικαστή, ο οποίος απλώς οφείλει να ελέγχει αν η αρχή αυτή έχει τηρηθεί και, σε αποφατική περίπτωση, να αρνείται την εφαρμογή του νόμου ως αντισυνταγματικού (πλειοψ. Ολ.ΑΠ 6/2009). Η εν λόγω αρχή, η οποία κατατείνει στην εκλογίκευση των επαχθών παρεμβάσεων της κρατικής εξουσίας στα ατομικά και κοινωνικά δικαιώματα του ανθρώπου και του πολίτη, παραβιάζεται όταν η συγκεκριμένη κρατική παρέμβαση δεν είναι, α) πρόσφορη για την επίτευξη του σκοπού που επιδιώκεται με αυτήν, β) αναγκαία για την επίτευξη του εν λόγω σκοπού, με την έννοια ότι το αυτό αποτέλεσμα δεν μπορεί να επιτευχθεί με ένα ανώδυνο ή ηπιότερο μέσο και γ) αναλογική εν στενή έννοια, δηλαδή να τελεί σε εσωτερική αλληλουχία προς τον επιδιωκόμενο σκοπό, ώστε η αναμενόμενη ωφέλεια να μην είναι ποιοτικά και ποσοτικά κατώτερη από τη βλάβη που προκαλείται (Β Ολ.ΑΠ 271­2008).

* Το συγκεκριμένο μέτρο :

1. *Δεν είναι πρόσφορο*για την επίτευξη του σκοπού που επιδιώκεται με αυτήν. Από μόνο του το μέτρο δεν μπορεί να βελτιώσει την υγειονομική ασπίδα του πληθυσμού, σκοπός του δε είναι η αποφυγή της υπερφόρτωσης του συστήματος υγείας που κρίνεται ανεπαρκές ως προς το προσωπικό, τις κλίνες, τον εξοπλισμό. Ως προς την ενίσχυση του συστήματος υγείας η κυβέρνηση είναι ελλιπής. Επιπλέον, σύμφωνα με το άρθρο 6 της από 14.3.2020 ΠΝΠ, προβλέπεται «η επίταξη κινητών πραγμάτων, αναλώσιμων και μη, για την καταπολέμηση της διασποράς του κορωνοϊού COVID-19» όχι όμως ρητά και η επίταξη ιδιωτικών κλινικών βάσει του άρθρου 18§3 του Συντάγματος, εν προκειμένω παρατηρείται η ευκολία στον περιορισμό της κυκλοφορίας και η δυσθυμία στον περιορισμό του δικαιώματος της ιδιοκτησίας με την επίταξη. Σε κάθε περίπτωση η γνωστοποίηση στις αρχές είναι απρόσφορη αν τηρούνται τα υγειονομικά μέτρα.
2. Δεν είναι*αναγκαίο*για την επίτευξη του εν λόγω σκοπού, με την έννοια ότι το αυτό αποτέλεσμα μπορεί να επιτευχθεί με ένα ανώδυνο ή ηπιότερο μέσο, όπως η επίταξη κλινικών, πέραν του γεγονότος ότι, το υπαίτιο μέρος (κράτος), επικαλούμενο ευθέως δικές του παραλείψεις σε σχέση με την εκπλήρωση του καθήκοντός του στην παροχή ισχυρής δημόσιας υγείας με τις οποίες τελεί σε δεσμό υπαιτιότητας, στερεί δικαιώματα από το ανυπαίτιο (πολίτες) θεμελιακά τους δικαιώματα, όχι προς τον σκοπό της δημόσιας υγείας αλλά προς κάλυψη του γεγονότος που δημιούργησε η υπαιτιότητά του, την αδυναμία περίθαλψης ασθενών στα νοσοκομεία.
3. Δεν είναι αναλογική με τη στενή έννοια, δηλαδή δεν τελεί σε εσωτερική αλληλουχία προς τον επιδιωκόμενο σκοπό, ώστε η αναμενόμενη ωφέλεια να μην είναι ποιοτικά και ποσοτικά ανώτερη από τη βλάβη που προκαλείται αφού από την απαγόρευση πλήττεται άμεσα και πολλαπλώς το δημόσιο αγαθό της υγείας, σωματικής, ψυχικής, πνευματικής, όπως αναλύεται ανωτέρω χωρίς να είναι βέβαιο αλλά πιθανολογικό το γεγονός ότι το ίδιο την επιβοηθά, επιπλέον δεν στρέφεται άμεσα στην προστασία της δημόσιας υγείας αλλά εκ πλαγίου, με ορατό τον κίνδυνο να δημιουργεί προβλήματα στην προσέλευση πολιτών στα νοσοκομεία, η οποία μπορεί να ενεργηθεί μόνο κατόπιν εγκρίσεως και εκτιμήσεως της κατάστασης του αιτούντος, που μπορεί να οδηγήσει ακόμη και στον θάνατο ή τη βαριά σωματική βλάβη του αιτούντα κατά την αναμονή. Ειδικά για πόλεις με παραλία, όπως η Θεσσαλονίκη, είναι αμφίβολο κατά πόσο είναι ανάλογο με τη στενή έννοια να απαγορεύεται η κυκλοφορία (πάντα σε εύλογη απόσταση). Ιδίως μάλιστα όταν για κλειστούς χώρους (σούπερ-μάρκετ) επιβάλλεται ο κανόνας ένας πελάτης για 10 ή 20 τ.μ. πώς είναι δυνατόν να απαγορευτεί η κυκλοφορία σε έναν ανοικτό χώρο (παραλία) που εκτείνεται σε μήκος 6 χιλιομέτρων.

### **Επιπλέον ζητήματα**

Μησυνταγματική και αντικείμενη σε Οδηγίες και κανονισμούς της ΕΕ και την από 28.7.1951 Διεθνή Σύμβαση της Γενεύης περί της Νομικής Καταστάσεως των Προσφύγων, που κυρώθηκε με το ν.δ. 3989/1959 είναι και η ενεργηθείσα από την πρώτη ανωτέρω ΠΝΠ που κυρώθηκε με τον ν. 4682/2020 απαγόρευση καταθέσεως αιτήσεων ασύλου. Η ανωτέρω ΠΝΠ επικαλείται για την επιβολή της τοάρθρο 78 παρ. 3 της Συνθήκης για τη Λειτουργία της Ευρωπαϊκής Ένωσης, ωστόσο η διάταξη αυτή προβλέπει τη λήψη προσωρινών μέτρων μόνο από το Συμβούλιο, μετά από πρόταση της Επιτροπής και σε διαβούλευση με το Ευρωπαϊκό Κοινοβούλιο, στην περίπτωση που ένα ή περισσότερα Κράτη Μέλη είναι αντιμέτωπα με μια επείγουσα κατάσταση που χαρακτηρίζεται από την αιφνίδια εισροή υπηκόων τρίτων χωρών, ενώ δεν μπορεί να αναστείλει το διεθνώς αναγνωρισμένο δικαίωμα της υποβολής αίτησης ασύλου και την αρχή της μη-επαναπροώθησης, τα οποία και τα δύο αποτελούν επίσης μέρος του ευρωπαϊκού δικαίου.

Η ανωτέρω απαγόρευση είναι αντίθετη στην Σύμβαση της Γενεύης, στο άρθρο 78 παράγραφος 3 της Συνθήκης της Ευρωπαϊκής Ένωσης.

Για την ακύρωση ως αντισυνταγματικής και αντιυπερνομοθετικής της ανωτέρω ΠΝΠ (και του ανωτέρω νόμου που την κύρωσε και την ενσωματώνει) προσέφυγε στο ΣτΕ η νομική υπηρεσία του Ελληνικού Συμβουλίου για τους Πρόσφυγες, η συζήτηση της οποίας προσδιορίστηκενα συζητηθεί ενώπιον της Ολομέλειας του ΣτΕ την 18-09-2020, παρόλο που θα μπορούσε να προσδιοριστεί η συζήτησή της και νωρίτερα.

Παρα ταύτα, το ΣτΕ έκανε δεκτή την αίτηση αναστολής των δύο εκ των τριών Αφγανών συναιτούντων και τους επιτράπηκε η κατάθεση αιτήσεως ασύλου, προδικάζοντας τη απόφαση περί μη νομιμότητα της απαγόρευσης.

## **Κοινωνική – πολιτική διάσταση συνταγματικών παραβάσεων ν. 4682/2020**

Η πανδημική κρίση την οποία αντιμετωπίζει αυτή τη στιγμή η ανθρωπότητα, αναδεικνύει μια βαθιά κοινωνικοπολιτική κρίση, η οποία πλέον θίγει και τις minimum αστικοδημοκρατικές δικλείδες ασφαλείας των ανθρωπίνων δικαιωμάτων .

Τα πρόσφατα ληφθέντα μέτρα, όπως επισημάνθηκε παραπάνω, εγείρουν ζητήματα αντισυνταγματικότητας τόσο σχετικά με τη διαδικασία λήψης τους, όσο και βάσει του περιεχομένου τους, ειδικά αν ειδωθούν μέσα στο ευρύτερο πλαίσιο της (μη) ασκηθείσας πολιτικής αντιμετώπισης του κορωνοϊού Covid 19. Το λεγόμενο social distancing, αποτελεί ένα από τα πλέον προτεινόμενα μέτρα της επιστημονικής κοινότητας για τον περιορισμό της εξάπλωσης του ιού, «μένουμε σπίτι», επομένως, αλλά όχι όλοι. Πολλές κοινωνικές ομάδες, αντιμετωπιζόμενοι ως πολίτες «δεύτερης κατηγορίας» μένουν απόλυτα απροστάτευτοι απέναντι στην πανδημία: Άστεγοι, πρόσφυγες και μετανάστες, τρόφιμοι σωφρονιστικών και ψυχιατρικών ιδρυμάτων, πολλοί εργαζόμενοι, όχι απλά δεν έχουν την «πολυτέλεια» του social distancing αλλά δεν έχουν καν πρόσβαση σε μέσα προστασίας, όπως μάσκες και αντισηπτικές αλκοολούχες λοσιόν. Την ίδια στιγμή, δεν φαντάζει καθόλου πιθανό σενάριο η επίταξη ιδιωτικών κλινικών ή κλινών ΜΕΘ (όπως ήδη ειπώθηκε παραπάνω, το δικαίωμα στην ιδιοκτησία φαίνεται να έχει τεθεί στο απυρόβλητο), δεν γίνονται τεστ στο κάθε άτομο που εμφανίζει συμπτώματα, όπως επίσης προτείνεται από την επιστημονική κοινότητα, ενώ φυσικά είναι κοινό μυστικό πως επί τουλάχιστον μια δεκαετία αδιαφορία για το δημόσιο αγαθό της υγείας και η χρηματοδοτική αποστράγγιση του τομέα αυτού, κατέστησε αδύνατο στο δημόσιο σύστημα υγείας να ανταπεξέλθει σε καθημερινές ανάγκες των πολιτών πόσο μάλλον σε μια πανδημία.

Η αντιμετώπιση μιας πανδημικής κρίσης, αδιαμφισβήτητα βαραίνει τις επιστήμες υγείας και η συμμόρφωση όλων στις κατευθυντήριες γραμμές της ιατρικής επιστήμης είναι αδήριτη ανάγκη. Η ευθύνη που βαραίνει εμάς, όμως, ως νομικούς και ως άτομα που δρουν με γνώμονα την αλληλεγγύη είναι να δράσουμε υπέρ της προστασίας των δικαιωμάτων όλων των μελών του κοινωνικού συνόλου και να καταδείξουμε τη φενάκη του καπιταλιστικού τρόπου σκέψης που θέλει τον άνθρωπο να πατάει, πλέον κυριολεκτικά, επί πτωμάτων για να εξασφαλίσει τη δική του ευμάρεια. Ελλείψει ερμηνευτικού προηγούμενου σε πολλά από τα ζητήματα που ανακύπτουν με αφορμή την παρούσα πανδημική κρίση, κρίσιμη καθίσταται**η ερμηνεία που θα δοθεί σήμερα σε πλήθος διατάξεων**τόσο της εθνικής και της ενωσιακής, όσο και διεθνούς έννομης τάξης, αφού αυτή θα καθορίσει τη στάση μας απέναντι στα δικαιώματα που κατοχυρώνονται σε αυτές. Είναι υπαρκτός ο**κίνδυνος της μεγαλύτερης ανεκτικότητας περιορισμών στο μέλλον**,ιδίως κάποιων εκφάνσεων των δικαιωμάτων. Παρατηρώντας το παράδειγμα και άλλων κρατών, όπως της Ουγγαρίας, είναι υπερβολή να πούμε πως οι «έκτακτες περιστάσεις» ως δικαιολογητικός λόγος αυταρχικών πολιτικών ενδέχεται να μονιμοποιηθούν και να κανονικοποιηθούν μακροπρόθεσμα ή βραχυπρόθεσμα; Από την άλλη, «ατομική ευθύνη» με όρους άκρατου νεοφιλελευθερισμού είναι το τελειωτικό χτύπημα στα κοινωνικά δικαιώματα; Μπορούμε να φανταστούμε, λόγου χάρη, ποιο είναι το μέλλον της εργασίας ή της εκπαίδευσης ως μέσο κοινωνικής ένταξης την εποχή του social distancing;

Παράλληλα, με σκοπό την αντιμετώπιση του κορωνοϊού Covid – 19, στο όνομα της «Δημόσιας Υγείας» σε πολλές χώρες ελήφθησαν (ή προτάθηκαν) μέτρα που**εκμηδένισαν την προσωπική σφαίρα του ατόμου έναντι του κρατικού μηχανισμού, καθιστώντας το άτομο πληροφοριακό αντικείμενο.**Θερμικές κάμερες σε δημόσιους χώρους που εντοπίζουν τους εμπύρετους θυμίζουν σκηνές από δυστοπική λογοτεχνία επιστημονικής φαντασίας και εγείρουν προβληματισμούς για το τι μέλλει γενέσθαι στα**ζητήματα προστασίας της προσωπικότητας, του ιδιωτικού βίου και της πληροφοριακής αυτοδιάθεσης του ατόμου**.

Αυτά είναι μόνο κάποια από τα θέματα που ανακύπτουν κατά την παρούσα υγειονομική, κοινωνικοπολιτική και θεσμική κρίση, τα οποία χρήζουν άμεσης αντιμετώπισης. Χρήσιμη κρίνεται, εν προκειμένω η εξάντληση, μεταξύ άλλων, και των θεσμικών δυνατοτήτων που ανοίγονται, λόγου χάρη μέσω της δικαστικής οδού (πχ. πιλοτική δίκη ενώπιον του Συμβουλίου της Επικρατείας, αφού πρόκειται για ζήτημα γενικού ενδιαφέροντος που έχει συνέπειες σε ευρύτερο κύκλο προσώπων ή ακόμη και αίτηση ακύρωσης ενώπιον του Συμβουλίου της Επικρατείας κατά Κοινής ΥπουργικήςΑπόφασηςυπουργών Προστασίας του Πολίτη, Υγείας και Εσωτερικών).

Η φαρέτρα μας, όμως, φέρει το σημαντικότερο όπλο: την αλληλεγγύη. Με γνώμονα την κοινωνική αλληλεγγύη και την αλληλοβοήθεια οργανωνόμαστε και δείχνουμε έμπρακτα τη στήριξη μας στο διπλανό μας τις δύσκολες αυτές στιγμές της πανδημικής κρίσης.Σε κάθε περίπτωση, με αίσθημα ευθύνης απέναντι στις άμεσες κοινωνικές ανάγκες και με βασικό σκοπό την υπεράσπιση των θεμελιωδών δικαιωμάτων.

Απόστολος Χατζηκαπετάνης

Ναταλία Πάνου

Όλγα Χαρπίδου